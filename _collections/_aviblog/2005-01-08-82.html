---
layout: aviblog
datum: 8.1.2005, 17:13
title: "Vltava je Vltava (2005)"
author: "Martin"
---
<p>I když v době, kdy píšu tenhle zápisek do blogu, úvodní stránka <strong>Aviváž clubu</strong> stále zve na Vánoční Avibesídku, je tady nový rok a s ním je určitě potřeba myslet na jeho nejvýznamnější událost -- Vodu 2005. </p>
<p>Přivřete oči, představte si potemnělou ložnici se zataženými žaluziemi, vítr pohvizdující skulinami panelů panelového domu a posouchejte, o čem se mi dnes v noci zdálo...</p>
<p><em>Je červenec, rok 2005. </em><br />Odjezd na vodu pro mě nastal úplně neočekávaně. Večer nebo ráno jsem bez rozmyslu naházel věci do batohu -- snad budou všechny. Oproti loňsku je ještě vetší zima, takže hlavně teplý věci, a doufám, že se pořádně oteplí, protože taková teplota na lodi hrozí přimrznutím.</p>
<p>Na nádraží dorazili všichni a během cesty do Budějovic se nic zvláštního nestalo. Jen ve vlaku je větší zima než venku, ale díky nové zimní bundě, kterou jsem přibalil, to není problém. No a pak zběžná prohlídka batohu odhalila, že mi díky rychlému balení chybí veškeré spodní prádlo a taky šortky. To první podle Štěpána není problém ("Snad každej vystačí s tím, co má na sobě, ne?"), to druhé problém není podle mě. Jane s Řepkou navrhují oblečení koupit v Budějovicích u Ťamanů, což je cool nápad -- kdybych se ve městě zdržel, přijedu dalším vlakem. Skoro všem se chce jít do města a příjezd pozdějším vlakem jim nevadí, ale trochu v tom tuším snahu mluvit mi do výběru oblečení :)</p>
<p>Příjezd do Českých Budějovic šokuje novým (přesunutým?) nádražím. S chlapci pod Štěpánovým vedením nedisciplinovaně běžíme přes koleje -- a že jich tu je požehnaně! Snad dvacet párů kolejí se táhne na obě strany a svádí k závodům tam... a zase zpátky... jenom na ty vlaky je pořeba dávat pozor. Dva nebo tři se nám vyhnou v poslední chvíli a strojvůdci vyklonění z okének za námi utrousí ostřejší slovo. Radeckovi je líto, že žádnému nemůže odpovědět&nbsp; "My nejsme žádní po-trati, my jsme vodáci!" a Štěpán dodává "... z Brna!".</p>
<p>Studené pivo v restauraci u nádraží v zimě moc nejede, takže se odebíráme dál do města, které silně připomíná slatinské sídliště. Navíc před naším příjezdem sprchlo a promptně přimrzlo, takže ulice naopak připomínají nakloněné kluziště, po kterých se jeden za druhým vydáváme vstříc dalším a dalším pádům...</p>
<p><em>Je leden, rok 2005, půl dvanácté ráno (dopoledne).</em> Asi jsem zase zaspal.<br />Snář Anny Novákové ze Lhoty mi s výkladem snu moc nepomohl, takže bych si dovolil nabídnout dvě vysvětlení:<br />1. bude to stejně jako v tom snu. Zima jak sviňa, Vltava zamrzlá, někdo něco důležitýho zapomene doma.<br />2. bude to opak toho snu. To znamená, že nejhorší jsem už vyžral, ve skutečnosti bude pařák jak blázen.</p>
<p>Ze závěru snu si matně vzpomínám, že Štěpán nastoupil do špatnýho vlaku -- tomu bych věřil v obou případech.</p>
<p>A nebo je tu ještě třetí možnost (o které se mluvilo loni ve vlaku): pojede se na nějakou zahraniční řeku. Hron, Séna, Amazonka, Nil,... ale Vltava je Vltava :)</p>